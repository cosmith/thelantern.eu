---
templateKey: article
title: "La vera storia di Babbo Natale"
date: 2015-01-03
author: Ilaria Lonigro
language: it
wordpressid: 343
topic: Day to day|Non classé
tags:
    - featured
---

Babbo Natale batte Gesù bambino. Oggi il vecchio dalla barba bianca è l'idolo del Natale, ma non tutti sanno che 70 anni fa fu bruciato come un eretico.

“La Chiesa negli anni '50 del secolo scorso cercò di contrastare la diffusione di Babbo Natale in quanto portatore di valori non cattolici. In Francia si bruciarono in piazza pupazzi di Babbo Natale. Il Natale cattolico è legato alla nascita di Gesù. La battaglia è stata perduta, perché Babbo Natale si è imposto” spiega Alfio Maggiolini, autore de "La vera storia di Babbo Natale" (Raffaello Cortina ed.), scritto insieme al figlio Michele.

“Il vero padre di Babbo Natale è considerato il reverendo americano Clement Clarke Moore, che scrisse per i propri figli un poemetto, noto come "The night before Christmas", in cui parla di Santa Claus descrivendolo più o meno con le caratteristiche di oggi. Nel 1821 fu pubblicato sul giornale e poi diffuso a macchia d'olio. Ma il Natale in passato era la festa del sole. Rappresenta la luce che se ne va e che ritornerà, la famiglia, il dono, il passaggio delle generazioni” spiega Maggiolini, che è anche docente di Psicologia del ciclo di vita all'Università di Milano-Bicocca.

Come ha fatto in appena 200 anni Babbo Natale a spodestare simboli millenari? “Perché rappresenta molto bene la cultura attuale basata sulla capacità di produrre oggetti e soddisfare desideri. La cultura americana ha sicuramente contribuito moltissimo a sostenerlo attraverso film e pubblicità come quella della Coca Cola”.

Tra gli sconfitti del Natale, oltre al bambinello, anche Santa Lucia, che porta i doni ai bambini, e la Befana. “Rappresenta la parte brutta della vecchiaia, ha una dimensione ambivalente. Babbo Natale non si sognerebbe mai di punire i bambini e di rimproverarli come fa lei”.
