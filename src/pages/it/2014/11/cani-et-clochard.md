---
templateKey: article
title: "Cani e clochard"
date: 2014-11-05
author: Ilaria Lonigro
language: it
wordpressid: 293
topic: Day to day|Non classé
tags:
    - featured
---

I cani preferiscono la vita da randagio a una cuccia in villa. A dirlo non è Biagio il Vagabondo, il meticcio che nel celebre lungometraggio Disney del 1955 si innamora di una cocker, Lilli, di famiglia alto borghese. Ma è l'Anmvi, l'associazione nazionale dei medici veterinari italiani, che ha appena chiesto alle amministrazioni locali di non dividere i senzatetto dai loro amici a quattrozampe. “Il sequestro dell’animale – dicono - può rivelarsi traumatico e fonte di sofferenza”.
Secondo l'associazione, molti clochard trattano i propri cani molto meglio di quanto non facciano certi padroni abbienti. “Non di rado i cani dei senzatetto sono perfettamente in linea con gli obblighi di legge e perciò la misura del sequestro-separazione appare ancora più illogica; senza considerare che nella esperienza di molti medici veterinari, i cani di queste persone sono spesso accuditi con premure di profilassi e alimentazione, che sono la riprova di come il rapporto uomo-animale sia fondamentale nelle situazioni di disagio socio-economico affettive”.
L'appello dei veterinari ai comuni italiani dunque è di “non adottare misure drastiche nei confronti del cosiddetto accattonaggio con animali”, anche se spesso i cani sono usati dai padroni proprio per intenerire i passanti e ottenere qualche spicciolo in più.
“Separare il cane - fa sapere Raimondo Colangeli, medico veterinario comportamentalista e vice presidente Anmvi - espone l’animale al rischio di depressione, alterazioni comportamentali che potrebbero rendere difficile se non improbabile il suo inserimento in un nuovo contesto familiare”. Sarebbe inutile quindi offrire al randagio una vita agiata: per lui conta l'affetto, non la posizione immobiliare. “Il cane – concludono i veterinari - è predisposto alla compagnia e alla compartecipazione delle attività umane non necessariamente “da salotto””.
Tutto il contrario di quanto sostiene nel suo ''editoriale'' Bernie, un cane costretto alla vita da strada dal padrone punkabbestia. In un articolo apparso sul quotidiano francese “Le Gorafi”, che pubblica notizie false e ironiche, il cane Bernie si sfoga così: “Puzzo perché il ragazzo che vive con me ha deciso che la sporcizia era un impegno politico. E fa in modo che io sembri d'accordo con lui. Questo è anche il motivo per cui indosso una bandana. (…) Poi mi sveglio e accanto a me c'è il vomito. (…) Se un giorno vi trovate di fronte un cane che puzza, ricordate solo una cosa: questo cane è al servizio di una causa che non ha scelto”.

<em>Credits: Andrea Aquilante photography</em>
